potenziali rischi Europa
ritorno Trump 

artlinux.it 

articolo Corriere della sera 

Economia


Le presidenziali usa
La vittoria di Trump, «una medicina amara» o un disastro per l’Europa?

Il candidato alle elezioni presidenziali Usa Donald J. Trump

di  Alessandro Trocino
31 ottobre 2024
Gli effetti indiretti di una eventuale elezione di Trump alla Casa Bianca riguardano la spesa militare, i dazi, la ricostruzione dell’Ucraina. Secondo Goldman Sachs Trump costerebbe all’Europa una riduzione dell’1% del Pil


Sono controversi gli effetti per l’Europa di una eventuale vittoria di Donald Trump alle elezioni americane. Quelli per la salute della democrazia, per i diritti umani, per l’uguaglianza, per un futuro civile e rispettoso, purtroppo, li conosciamo. Ma per quanto riguarda gli effetti diretti che potrebbe avere sulle politiche e sull’economia europea, le opinioni divergono. E sarà importante tenerne conto, considerando che, dal 2000, i redditi reali pro capite sono cresciuti quasi il doppio negli Stati Uniti rispetto a quelli della Ue. La lenta digitalizzazione ha ostacolato la produttività. Oggi, solo quattro delle prime 50 aziende tecnologiche al mondo sono europee. Vediamo.

Effetti negativi


• Le spese militari 
Sul Domani, il politologo Mario Giro spiega che un primo effetto dell’elezione di Trump sarebbe negativo soprattutto per le destre italiane. Perché Trump come prima cosa chiederebbe il rispetto del pagamento del 2 per cento del Pil in spese militari della Nato. L’Italia dovrebbe contribuire con 10 miliardi di euro. Dove troverebbe questi soldi? «Qualunque governo italiano che tolga altri soldi alla sanità o alla scuola o al finanziamento della pubblica amministrazione per metterli in armi cadrebbe immediatamente». Questo comporterebbe ripensare la propria adesione militare alla Nato.

• L’Ucraina 
Trump taglierebbe gli aiuti per Kiev. Per compensare il calo dei sussidi Usa, l’Europa dovrebbe investire 80 miliardi di euro in più all’anno rispetto a ora. Trump vorrebbe porre fine alla guerra, «accettando de facto l’annessione di Crimea, Donbass e altri pezzi di Ucraina». Che succederà alla destra filoatlantica? Dice Giro: «Le destre europee potrebbero provare a riposizionarsi, mentre per le sinistre sarebbe molto più difficile. Nel caso italiano la nostra premier potrebbe cercare di cambiare ancora una volta equilibri, anche se le sarebbe difficile smentirsi completamente». Zelensky si dovrebbe dimettere e la ricostruzione dell’Ucraina sarebbe affidata alla sola Unione europea, «con tutte le spese del caso a carico nostro».

• I dazi 
Poi c’è la questione dei dazi, che impatteranno sulle industrie europee, a cominciare dall’automotive. L’altro giorno Trump, in un comizio in North Dakota, ha detto: «La parola più bella che ci sia è tariffa doganale». Scrive Giro: «Gli Stati Uniti trumpiani aumenterebbero di molto la pressione sull’industria europea perché smetta di commerciare con la Cina. Ne soffrirebbero le esportazioni italiane che rappresentano larga parte del nostro Pil». Conseguenza: aumento della disoccupazione e crisi del debito pubblico italiano sui mercati. «Una tariffa sui prodotti cinesi che entrano negli Stati Uniti causerebbe inevitabilmente il reindirizzamento di molti prodotti verso il mercato europeo», spiega a Euronews André Sapir, ricercatore senior di Bruegel ed ex consigliere economico del presidente della Commissione europea Romano Prodi. «L’Ue dovrebbe rispondere con misure di ritorsione. Dovrebbe proteggersi».

• Il Pil 
Secondo Goldman Sachs, la nuova era trumpiana costerebbe all’Europa una riduzione dell’1 per cento del Pil, il prodotto interno lordo, come effetto congiunto di una nuova guerra commerciale, dell’aumento della spesa per la difesa e di una maggiore incertezza geopolitica. Ma un rapporto dell’Istituto economico tedesco IW, fornito a Reuters, ha rilevato che in uno scenario in cui l’amministrazione Trump imponesse tariffe del 20% all’Ue e l’Unione rispondesse con misure di ritorsione, il Pil della zona euro crollerebbe dell’1,3% nel 2027 e nel 2028 e scenderebbe fino all’1,5% in Germania, il Paese più colpito.

• I rapporti bilaterali 
Come ricorda Federico Rampini, «il primo mandato di Trump fu segnato da una spiccata predilezione per i rapporti bilaterali: lui tratta con l’Italia o con la Germania; vede invece l’Unione europea con diffidenza e antipatia. È un problema quando si tratta di politiche commerciali perché le regole sul commercio estero (dazi inclusi) sono di competenza di Bruxelles».

• Normalizzazione delle destre. 
Ci sarebbe anche un effetto politico importante. Una seconda vittoria di Trump darebbe una spinta ai partiti e ai movimenti populisti di estrema destra che abbracciano le stesse politiche illiberali che Trump e il suo movimento «Make America Great Again» promuovono da anni. Le forze centriste europee hanno già iniziato a fare affidamento sul sostegno dell’estrema destra per ottenere o mantenere il potere in molti Paesi: i partiti di estrema destra - scrive Politico.eu - «sono entrati in governi di coalizione in sette nazioni dell’Ue: Croazia, Repubblica Ceca, Finlandia, Ungheria, Italia, Paesi Bassi e Slovacchia». Inoltre, l’attuale governo svedese dipende dall’aiuto dell’estrema destra; e il nuovo governo di centro-destra della Francia sarà in grado di governare solo con il tacito sostegno del Rn. Una sua vittoria galvanizzerebbe ulteriormente questi partiti di estrema destra e ne incoraggerebbe la normalizzazione.

Effetti positivi

Ci sono però voci che sono (moderatamente) più ottimiste. Le ha raccoltePolitico.eu tra alcuni anonimi funzionari europei, secondo i quali l’avvento di Trump costituirebbe una «medicina amara» per l’Europa.

• Uno choc benefico 
Un alto diplomatico riassume così: «Il ritorno di Trump sarebbe uno choc benefico che consentirebbe all’Ue di superare le divisioni e andare avanti più unita».
Il think tank americano Stimson Center concorda: «Trump e il suo nazionalismo iperbolico potrebbero essere la scintilla che alimenta il desiderio dell’Europa di rinnovarsi per la prossima generazione. Senza la sfida di Trump all’Europa, i leader di Berlino, Parigi e altrove potrebbero non percepire alcuna urgenza di cambiare rotta e prendere la medicina necessaria»

• Difesa comune 
Il primo motivo è militare. Una presidenza Trump sarebbe così ostile all’Europa, che non avrebbe altra scelta che rafforzare la sua spesa per la difesa, ristrutturare il suo settore tecnologico e chiarire la sua politica sulla Cina. Quanto alla difesa, i funzionari vedono positivamente una presa di consapevolezza da parte dei governanti europei sulla necessità di rendersi autonomi militarmente dagli Stati Uniti.

Secondo il think thank European Council on Foreign Relations (Ecfr), gli Stati Uniti ridurrebbero la loro protezione militare sull’Europa, concentrandosi sulla Cina. In seguito all’invasione russa dell’Ucraina, gli Stati Uniti hanno rafforzato la loro presenza in Ue, con 90mila soldati in totale, 10mila dei quali dislocati in Polonia. Il Dipartimento della Difesa potrebbe decidere di ridurre a 10 mila il limite massimo delle truppe in servizio attivo in Germania mentre un’esigua parte sarebbe distribuita alle altre nazioni. Un effetto negativo, se si vuole rimanere protetti dall’ombrello americano, positivo se costringe l’Europa ad accelerare per creare una difesa comune efficace.

• Eurobond e Draghi 
Sui finanziamenti di armi all’Ucraina, un gruppo di Paesi vorrebbe utilizzare gli eurobond, con un debito comune, ma ci sono alcuni «frugali», tra i quali la Germania e i Paesi Bassi, che si oppongono. Se vincesse Trump, sarebbe più forte la pressione su questi ultimi per accettare uno sforzo collettivo, così come è accaduto con un altro choc non benefico, la pandemia. Anche il rapporto Draghi, che sostiene gli eurobond, entra nel ragionamento dei funzionari. È chiara e condivisa la necessità di armonizzare i mercati e rafforzare la capacità industriale. Eppure poco o nulla si muove, in questa direzione. Una vittoria di Trump fungerebbe «da catalizzatore e costringerebbe i Paesi riluttanti ad accettare finalmente una supervisione comune delle loro banche e dei loro mercati azionari».

• Dazi e protezionismo 
Per quanto riguarda l’economia, spiegano i funzionari a Politico.eu, l’elezione di Trump potrebbe spingere a un approccio più protezionistico da parte dell’Europa. C’è una disputa tra il nostro continente e gli Stati Uniti che riguarda i dazi su acciaio e alluminio e che non è mai stata risolta. L’Europa ha sospeso i dazi di ritorsione nei confronti di Washington fino al 21 marzo 2025, due mesi dopo l’entrata in carica del nuovo presidente: «L’Ue vuole evitare una guerra commerciale totale con gli Stati Uniti, ma questa volta è meglio preparata a reagire contro Washington, se necessario».

• Cina 
Poi c’è la Cina. È stata la pressione dell’amministrazione Trump a spingere diversi Paesi europei ad abbandonare i contratti con il gigante cinese delle telecomunicazioni Huawei, a causa delle preoccupazioni sulla sicurezza informatica segnalate dagli Stati Uniti. La Germania ha evitato lo scontro su Huawei a causa dei timori che Pechino potesse vendicarsi della sua industria automobilistica. Joe Biden è stato più conciliante con l’Europa. Con Trump, questo approccio potrebbe cambiare di 180 gradi, «il che rappresenterebbe una manna per i falchi della Cina». La presidente della Commissione europea Ursula von der Leyen vuole chiaramente un approccio più duro nei confronti della Cina, ma si scontra con la resistenza degli Stati membri esitanti, in primis la Germania. Spiega un alto funzionario dell’Ue: «Una piccola spinta da parte di un’altra amministrazione Trump la aiuterebbe anziché danneggiarla».



Nuova app L'Economia. News, approfondimenti e l'assistente virtuale al tuo servizio.

SCARICA L' APP
Iscriviti alle newsletter de L'Economia. Analisi e commenti sui principali avvenimenti economici a cura delle firme del Corriere.

31 ottobre 2024

© RIPRODUZIONE RISERVATA


torna su
Copyright 2024 © Tutti i diritti riservati. | RCS Mediagroup S.p.a. - Via Angelo Rizzoli,8 - 20132 MIlano. | CF, Partita I.V.A. e iscrizione al Registro delle Imprese di Milano n.12086540155 | R.E.A. di Milano: 1524326 | Capitale sociale 270.000.000,00 | P.IVA 12086540155 | Cookie policy e privacy | Gestione Abbonamento
